
== Wikipedie ==

Wikipedie je otevřená a volně přístupná encyklopedie. Patří mezi jednu
z největších encyklopedií na světě a jednu z nejnavštěvovanějších
stránek celého internetu. Se svými 21 miliony článků, 280 jazyky a
více než stem tisíc autorů patří mezi nejrozsáhlejší dnes dostupné
zdroje znalostí.

Encyklopedie je dostupná na následujících adresách:

:česká verze: http://www.wikipedia.cz
:anglická verze: http://www.wikipedia.org

Velmi doporučujeme používat anglickou verzi, která je podstatně
obsáhlejší, aktuálnější a přesnější.

=== Wikipedie pro nevidomé ===

Wikipedia je poměrně dobře přístupná, nicméně práce s ní vyžaduje
znalost několika triků a nastavení popsaných níže.

==== Navigace na stránce ====

===== Vyhledávání =====

Vyhledávání je na většině stránek encyklopedie jediným editačním
formulářovým políčkem, bezpečně se na něj tedy lze přesunout
odkudkoliv stiskem klávesy 'e'.

Pokud napíšete přímo jméno nějakého článku, zobrazí se vám článek.
Pokud se ale netrefíte přímo do jména článku, zobrazí se vám nabídka z
výsledků vyhledávání podobných článků.

===== Přechod na začátek článku =====

Článek vždy začíná nadpisem úrovně 1. Jsme-li tedy na stránce s
článkem, dostaneme se zpět na jeho začátek obyčejně stiskem klávesy
'1' nebo 'Shift+1'.

U mnoha článků je však prvním objektem pod nadpisem poměrně rozsáhlá
tabulka souhrnných informací, nikoliv přímo definice hledaného
hesla. Abychom se dostali na skutečný začátek článku s definicí hesla,
je potřeba umět tento objekt přeskočit. Např. v odečítači JAWS to lze
učinit stiskem klávesové zkratky pro skok na konec objektu
Ctrl+Shift+tečka (tečkou se rozumí klávesa pod písmenem l) ve chvíli,
kdy jste na začátku tabulky.

Někdy je také na začátku článku nejprve několik ilustračních
obrázků. V této situaci je potřeba použít opakovaně funkci přeskoku na
další odstavec, obyčejně klávesou 'p'.

Odstavec se skutečným začátkem článku (definicí encyklopedického
hesla) poznáte tak, že tímto heslem vždy začíná. Hledáte-li například
článek o Africe, chcete najít odstavec začínající ,,Afrika je...''.

Zmíněná tabulka doplňujících informací je však také velmi užitečná.
Například v článcích popisujících státy jsou zde uvedeny všechny
základní informace, jako je hlavní město, rozloha, počet obyvatel,
politický systém, náboženství. Tuto souhrnnou tabulku nejlépe najdete
pokud se vrátíte na začátek článku klávesou Shift-1.

===== Navigace pomocí nadpisů a odstavců =====

Většina článků v encyklopedii je poměrně rozsáhlých. Pokud v nich
hledáme nějakou konkrétní informaci, je potřeba umět se v nich dobře
vyznat tak, abychom si mohli snadno najít a přečíst právě tu část,
která obsahuje nám užitečné informace. K tomu dobře poslouží přeskoky
po nadpisech a odstavcích.

Stránka s článkem je strukturována pomocí nadpisů úrovně 2 a nižší.
Přeskakováním po nadpisech úrovně 2 (často klávesa 2 a opačně shift+2)
si můžete vybrat sekci, která vás zajímá , pokračujte prohledáváním
podnadpisů, tedy úrovně 3 (klávesa 3 a shift+3). Pokud vám odečítač
již hlásí, že v této části nejsou žádné nadpisy dané úrovně, přejděte
na čtení textu.

Čtete-li např. článek o Německu a chcete-li vědět, jaké jím tečou
řeky, opakovaným stiskem klávesy 2 si vyberete část Fyzická geografie,
dále stiskem klávesy 3 si vyberete sekci Vodstvo.

I v rámci samotného textu je často potřeba umět si dohledat část,
která se zaobírá tím, co nás zajímá. K tomu lze s výhodou využít
navigace po odstavcích (p a shift+p), kdy již ze začátku odstavce si
můžeme udělat představu o jeho celkovém obsahu. Pokud rozebírá něco,
co nás v tuto chvíli nezajímá, přeskočíme na další odstavec.

==== Nastavení odečítačů pro čtení Wikipedie ====

Články v encyklopedii obsahují velké množství odkazů na ostatní
encyklopedická hesla, která se v textu článku objevují. Pokud váš
odečítač i při plynulém čtení oznamuje každý odkaz slovem 'odkaz',
budete od samotného čtení neustále vyrušováni. Proto je nutné odečítač
nastavit tak, aby odkazy indikoval například pouze jemným zvukem, a
aby kvůli nim nepřerušoval čtení celé věty.

===== JAWS =====

V JAWS lze nastavit indikaci odkazů pomocí zvuku (jemné ťuknutí v
průběhu čtení slova) od verze 12 pomocí tzv. Schémat řeči.

1. V nabídce JAWS vybrat Nástroje->Centrum nastavení.

2. V centru nastavení, ve stromovém menu, vybrat Plynulé čtení -> Schéma plynulého čtení.

3. Pomocí klávesy mezerník změnit hodnotu na Text+Zvuky.

==== Nastavení Wikipedie ====

Kromě nastavení odečítače je také vhodné nastavit si některé věci na
samotné Wikipedii. To můžete udělat, pokud si na Wikipedii založíte
vlastní účet a budete se do něj přihlašovat.

K přihlašování a registraci se dostanete pomocí odkazu na začátku
stránky. Při přihlašování je vhodné zaškrnout, aby si Wikipedia vaše
přihlášení pamatovala.

Po přihlášení se k osobnímu nastavení dostanate pomocí odkazu
Nastavení.

1. Veškeré nadpisy uvnitř článků i některá další místa na Wikipedii
začínají textem [editovat], který zabraňuje jejich rychlému a
pohodlnému procházení. Jeho obrazování lze vypnout v nastavení na
kartě Editace položkou ,,Zapnout možnost editace části článku pomocí
odkazu [editovat].

2. Na začátku článků se často objevují odkazy uvozené ,,Skočit na:''
zamýšlené pro zlepšení přístupnosti stránek. Pro pokročilejšího
uživatele, který si již našel způsob, jakým se v článcích orientovat
ale mohou být spíše na obtíž. V takovém případě lze jejich zobrazování
vypnout na kartě Vzhled položkou ,,Používat odkazy „skočit na“ pro
vyšší přístupnost''.

